**„Evoluce důvěry“**

Tento interaktivní průvodce je silně inspirovaný přelomovou knihou [The Evolution of Cooperation](https://www.amazon.com/Evolution-Cooperation-Revised-Robert-Axelrod/dp/0465005640) z roku 1984 od Roberta Axelroda! Dále jsem se značně inspiroval i jejím pokračováním z roku 1997 [The Complexity of Cooperation](http://press.princeton.edu/titles/6144.html) a knihou [Bowling Alone](http://bowlingalone.com/) z roku 2000 od Roberta Putnama o ubývajícím „sociálním kapitálu“ v Americe.

Jo, jsem knihomol, tak mě nebijte.

**„Čím dál méně lidí říká, že důvěřují ostatním“**

Podrobnou statistickou analýzu si můžete přečíst na webu [Our World In Data](https://ourworldindata.org/trust). Jůů, statistiky~

**„Hra důvěry“**

Tato hra je v teorii her také známá pod názvem *Vezňovo dilema*. Tento název vychází z varianty, kde dva spolupachatelé zločinu buď mohou napráskat toho druhého („podrazit“), nebo mlčet („spolupracovat“). V tomto průvodci jsem se rozhodl použít jinou variantu této hry, protože 1) vzájemná spolupráce dvou zločinců by byla špatným příkladem pro společnost a 2) je to nerealistické, každý přece ví, že práskači dostanou výprask.

**„Nebudete předem vědět, která hra je poslední“**

V opakované hře důvěry (také známé jako *Opakované vězňovo dilema*) je důležité, aby ani jeden hráč nevěděl, které hra bude poslední. Proč? Přemýšlejte — v poslední hře by oba hráči věděli, že jejich volba nebude mít žádné budoucí následky, takže by oba druhého podrazili. Ale to znamená, že jejich volba v předposlední hře nemůže změnit výsledek poslední hry, takže by opět oba druhého podrazili. Ale to znamená, že jejich volba v předpředposlední hře… atd. atd.

**„Opičák“**

V teorii her je tato strategie známější pod názvem *Něco za něco* (anglicky „Tit For Tat“). V roce 1980 ji vymyslel Anatol Rapoport pro turnaj pořádaný Robertem Axelrodem. Raději jsem ale použil jiný název než „Něco za něco,“ protože 1) to zní spíš jako žádost o úplatek než jako poctivá a férová strategie a 2) většina lidí už o té strategii někdy slyšela, takže kdybych ten název použil, hráči by si mohli na příslušnou postavičku vsadit jen protože jim „Něco za něco“ připadá nejvíc povědomé.

**„Možná se Vám tomu příběhu o vánočním příměří nechce věřit“**

Tenkrát tomu také jeden člověk nechtěl věřit. Během onoho příměří jeden německý desátník znechuceně řekl: [„Něco takového je ve válce nepřijatelné. Copak nemáte Německý smysl pro čest?“](http://time.com/3643889/christmas-truce-1914/)

Ten desátník byl Adolf Hitler.

To prostě nevymyslíte.

**„Aby se kultura mohla vyvíjet“**

Nedávno vznikla nová mezioborová vědecká disciplína, ze které jsem *velmi* nadšený, nazvaná *Kulturní evoluce*. Její název je ale poněkud nevhodný, přinejmenším protože až moc připomíná „Sociální darwinismus,“ se kterým nemá nic společného. Přísahám.

Jednou z klíčových myšlenek teorie kulturní evoluce je, že kultura se vyvíjí stejným způsobem jako živé organizmy: Prostřednictvím diverzifikace a přirozeného výběru. Diverzifikace: Lidé mají různé názory a vzorce chování a skoro každý den navíc vymýšlejí nové. Přirozený výběr: Lidé se snaží napodobovat své hrdiny a představené a přejímají jejich názory/chování.

(Poznámka: Tohle se *trochu* liší od teorie „memů“ podle Richarda Dawkinse. Teorie „memů“ vytváří dojem, že myšlenky existují jako pevné celky a šíří se jako téměř identické kopie, podobně jako geny. To ale samozřejmě není pravda. Navíc slovo „mem“ dnes ani nemůžete zmínit v seriózní debatě, takže je to jedno.)

Podle mě je největší potenciál teorie kulturní evoluce v tom, že by mohla sjednotit *všechny* vědy o lidech: psychologii, sociologii, ekonomii, antropologii, politologii, neurovědy, biologii. Největší problémy dnešní doby přesahují hranice tradičních vědních oborů – takže je sakra na čase, aby se společenské a ostatní vědy mezi sebou dohodly na společné řeči.

Pokud se o teorii kulturní evoluce chcete dovědět více, vřele doporučuji knihu [The Secret of Our Success](http://press.princeton.edu/titles/10543.html) z roku 2015 od Josepha Henricha!

**„[Podrazáci] nakonec na svoji vychytralost doplatili“**

Možná jste slyšeli, že někdo vymyslel herní strategii pro Vězňovo dilema, která umí „zneužít evoluci“. Jak napsal časopis [Scientific American](https://www.scientificamerican.com/article/game-theory-calls-cooperation-into-question1/): „[Výpočty Presse a Dysona] naznačují, že nejlepší strategie jsou ty sobecké, které místo spolupráce vedou k vydírání.“

Press a Dyson *opravdu* objevili něco důležitého, jenže Scientific American si popletl dva různé významy slova „evoluční“. První význam, který jsem používal v tomto průvodci, znamená, že se postupně mění *populace hráčů v turnaji*. Druhý význam, se kterým pracovali Press a Dyson, znamená, že se postupně mění *strategie jednoho hráče*. Například: Detektiv má „evoluční“ strategii, protože po prvních pár kolech začne hrát jinak, zatímco Opičák *nemá* „evoluční“ strategii, protože se drží jediného pravidla.

Ve skutečnosti tedy Press a Dyson objevili strategie, které mohou oškubat „evoluční“ *hráče* jako je Detektiv, ale tyto strategie _přesto nemohou zneužít evoluci samotného turnaje_, protože z dlouhodobého hlediska opět vyhrají poctivé a férové strategie.

**„Máme méně přátel — tečka.“**

Vážně, jděte si přečíst knihu [Bowling Alone](http://bowlingalone.com/) od Roberta Putnama. Jistě, po 17 letech už je trochu zastaralá, ale její hlavní zjištění a ponaučení pořád platí — možná ještě víc než dřív.

**„Hra s nenulovým součtem“ / „Oboustranně prospěšné řešení“**

Sice to bude znít trochu trapně, ale pořád zbožňuji knihu [7 návyků skutečně efektivních lidí](https://cs.wikipedia.org/wiki/7_n%C3%A1vyk%C5%AF_skute%C4%8Dn%C4%9B_efektivn%C3%ADch_lid%C3%AD) z roku 1989 — především Návyk č. 4: Myslete způsobem výhra - výhra.

Protože, navzdory všeobecnému přesvědčení, hledat oboustranně prospěšná řešení je těžké, vyžaduje to spoustu úsilí a emocionálního utrpení. Klidně to řeknu ještě ostřeji — podle mě je naše sobecká kultura spokojit se s jednostranně výhodným řešením „my versus oni“ tou lehčí cestou, známkou lenosti, aktivistickou obdobou přejídání.

Ale bez přehánění, jsem pevně přesvědčen, že všichni nutně potřebujeme dosahovat oboustranně prospěšných řešení — v osobním životě, ve společenském životě a _především_ v politickém životě.

**„Opičátko“**

Podobně jako se Opičák v angličtině původně jmenuje „Tit For Tat,“ Opičátko se anglicky původně jmenuje „*Tit For Two Tats*.“ Jeho strategie je skoro stejná: Spolupracovat, pokud protihráč nepodrazil dvakrát za sebou.

Existuje ještě další shovívavá verze Opičáka zvaná *Velkorysý opičák* (anglicky „Generous Tit For Tat“). Opět má trochu odlišnou strategii: Spolupracuje, ale když ho protihráč podrazí, odpustí mu s pravděpodobností X %. Pomocí proměnné „X“ pak můžete nastavit, jak moc velkoryse se bude chovat.

**„Prosťáček“**

Tato strategie se také nazývá „Pavlov“ nebo „Win-Stay-Lose-Shift.“

**„Moderní technologie […] nám tím přinesly ještě mnohem více nedorozumění“**

Je mi teprve něco přes dvacet, takže netuším, proč vlastně pořád mluvím jako starý morous, co mává pěstí na mraky. Ale to je jedno, přečtěte si knihu [Ubavit se k smrti](https://cs.wikipedia.org/wiki/Ubavit_se_k_smrti) z roku 1985 od Neila Postmana. Je o tom, jak naše hlavní komunikační technologie pozvolna formují naši kulturu („médium samo je poselství“) a jak nás technologie zaměřené na krátké a rychlé zprávy (televize v roce 1985, sociální sítě dnes) vedou k povrchnímu a krátkozrakému myšlení.

Přestože v této knize nesouhlasím _úplně_ se vším, dá Vám zcela nový pohled na svět a přes své stáří vystihla následný vývoj překvapivě přesně. Autorova filipika proti dětskému pořadu „Sezame, otevři se“ je ale docela divná.

**„Budujte vztahy. Hledejte oboustranně prospěšná řešení. Komunikujte srozumitelně.“**

Tyhle rady mohou znít povýšeně, takže budu naprosto upřímný: Já sám nic z toho ještě *neumím* pořádně. Nedaří se mi budovat vztahy, zvláště s lidmi s jinými politickými názory. Občas zapomínám na oboustranně prospěšná řešení a sklouznu zpět k uvažování stylem „my versus oni.“ A když se podívám, jak tu plácám páté přes deváté, tak ani srozumitelná komunikace mi moc nejde.

Ale chci se v tom zlepšit. Tyhle věci *jsou těžké*. Budovat ve světě mír a důvěru odzdola *je těžké*.

A právě proto to stojí za to. <3
